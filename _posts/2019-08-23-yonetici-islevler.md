---
layout: post
title: YÖNETİCİ İŞLEVLER
desc: "Yönetici işlevler, kişinin belli bir amacı yerine getirmek üzere davranışlarını organize etme becerisidir."
keywords: "dikkat, otomatik pilot, çalışma belleği, dürtü kontrolü, yönetici işlevler"
excerpt: "Yönetici işlevler iyi çalıştığında , konuyla ilgili diğer bilişsel işlevleri idare ederek kişinin problemi tanımlamasını, çözüm yolları üretmesini, bunların içinden seçim yapmasını, seçtiği yolu takibetmesini , çalışma ilerledikçe etkinliğini değerlendirmesini, etkinlik tatmin edici değilse yol değiştirmesini ve sonuca ulaşmasını sağlar."

---


Yönetici işlevler,kişinin belli bir amacı yerine getirmek üzere davranışlarını organize etme
becerisi olarak tarif edilebilir.Bu beceriler, bir işi tamamlarken gerekli bilgileri hatırlama, dikkat
dağıtıcıları , uygunsuz veya yararlı olmayan dürtüleri engelleme, yaptığımız işlem boyunca
dikkatimizi sürdürmeyi sağlar.

Alışkanlıklara veya dürtülere kendini bırakıp otomatik pilotta , bir sonraki adımda ne
yapacağını düşünmeden devam etmek çok daha kolaydır. Ama bu bazen bize zarar verebilir.
Dışardan veya kendi iç dünyamızdan gelen bir uyaran karşısında, hemen tepkisel
davranmayıp araya kısa bir zaman aralığı koyarak düşünüp değerlendirip harekete geçmek
biraz daha enerji ve emek harcamayı gerektirir. İşte bu kısa sürede harekete geçip, ilerde
bizim için daha faydalı sonuç yaratacak davranışı seçmemizi sağlayan zihinsel fonksiyonlar,
__Yönetici İşlevler__ adı verilen bilişsel işlevler ailesidir.Yönetici işlevler iyi çalıştığında , konuyla
ilgili diğer bilişsel işlevleri idare ederek kişinin problemi tanımlamasını, çözüm yolları
üretmesini, bunların içinden seçim yapmasını, seçtiği yolu takibetmesini , çalışma ilerledikçe
etkinliğini değerlendirmesini, etkinlik tatmin edici değilse yol değiştirmesini ve sonuca
ulaşmasını sağlar.

Genel kabule göre üç çekirdek yönetici işlev vardır:

* __İnhibitör kontrol:__ Düşüncelerimizi veya dürtülerimizi filtreleyip onları yönetmek için
kullandığımız bir beceridir.Bu sayede alışkanlıklara, dikkat dağıtıcılara, ayartmalara direnip
bir ara vermeyi ve harekete geçmeden önce düşünmeyi başarabiliriz. Bu beceri sayesinde
seçim yaparak, dikkatimizi odaklayıp sürdürerek,adımları önem ve öncelik sırasına dizerek
hareket etmek mümkün olur. Bu beceri bizi, aklına geleni hemen yapan dürtüsel yaratıklar
olmaktan kurtarır. Gün içinde hayallere dalmayı da engelleyip yapmamız gereken önemli
görevlere odaklanabiliriz.

* __Çalışma belleği:__ Yapmakta olduğumuz işle ilgili bazı bilgileri kısa bir süre zihinde tutmamızı
ve onlarla oynayıp işimizi sonuca bağlayabilmemizi sağlar. Bu bilgilerin bazıları yeni öğrenilmiş,
bazıları hafızamızdan çağırılmış olabilir. Sözel çalışma belleği kelimeler ve sayıları zihinde
tutmayı sağlar. Bir işe başlarken ve yürütürken yapılan iç konuşma, kendine rehberlik etme
gibi düşünülebilir.Görsel- uzamsal çalışma belleği, zihnimizde görüntü olarak bilgileri
canlandırma durumudur. Konuyla ilgili eski bilgileri belleğimizde canlandırırız veya bir işi
sürdürürken onun sonuçlanmış halinin görüntüsünü zihnimizde tutarız, adeta bir navigasyon
gibi.

Çalışma belleğinin işlevinde dopaminin önemli rol oynadığına dair görüşler vardır.

* __Zihinsel esneklik:__ Öncelikler , talepler veya bakış açıları değiştiğinde bizim de vites
değiştirme çevikliği gösterebilmemizi sağlar. Bu sayede farklı kuralların işlediği yeni durumlara
uyum sağlayabiliriz. Zihinsel esneklik hatalarımızı yakalayabilme ,yeni bilgiler ışığında taze bir
bakış açısıyla durumu düzeltebilme becerisidir. Yaratıcılıkla da yakından ilgilidir.

Yönetici işlevler doğuştan gelen bir beceri değildir fakat belli potansiyellerle doğarız.
Bebeklikten genç erişkinliğe kadar, çevrenin etkisiyle ve kurduğumuz ilişkilerle gelişip
şekillenir.Bazı fizyolojik durumlarda geçici olarak zayıflar, mesela uykusuz olmak, kan şekerinin
düşmesi,aşırı duyguların yaşandığı haller, yoğun beyin aktivitelerinden sonra. Beyin yapısında
ve işleyişinde değişikliklere sebep olan hastalıklarda da yönetici işlevler iyi çalışmayabilir.

### Kaynaklar:

* Diamond A.(2013) ___"Executive Functions"___ ; Annu.Rev. Psychol
* Banich M.T. (2009) ___"Executive Function, The search for an Integrated Account ;Current Directions in Psychological Science"___
