---
layout: post
title: MİZAÇ
---

Kişiliğin  oluşmasında kalıtımın mı yoksa  edinilen tecrübelerin mi daha etkili olduğu  hep merak konusu olmuş ve araştırılmıştır. Anne - bebek  ilişkisinin, aile ortamının ve çevrenin  çok etkili olduğu kesin. Bu konuyu irdeleyen  çeşitli  kişilik  gelişim  teorileri, her biri diğerinin eksik bıraktığı yönü  tamamlamaya  çalışarak  geliştiriliyor ve terapi yaklaşımlarını  da etkiliyorlar. Ama  kişilikteki  gelişmelerin ve olgunlaşmaların, belirli bir alt yapının  sınırları  içinde  olabildiği de  gözleniyor. Nörobiyolojide, beyin görüntüleme tekniklerinde  ve gen araştırmalarındaki gelişmeler de  kişiliğin  kalıtsal  yönünü belirleyen  mizaçla  ilgili  daha fazla fikir sahibi olmamızı sağladı.

Mizaç (temperament): Korku, kızgınlık, heyecan gibi en temel duyguları uyandıran uyaranlara karşı kişi, doğuştan itibaren  belli bir tarzda cevap verme  eğilimindedir. Koşullu cevap  şeklindeki bu tepki, işlemsel  öğrenme  biçiminde  yerleşir. İlk  yıl  çok sabit olmayan bu tepki tarzı yaklaşık üç yaşına kadar iyice oturur ve artık  pek değişmez. Bilinçli bir tanımadan, sebep sonuç ilişkisinden  tamamen bağımsız, anlam öncesi döneme ait bir işleyiştir.

Başlıca dört mizaç eğilimi tanımlandı ve yoğun nörobiyolojik, psikososyal ve klinik araştırmaların konusu oldu. _Zarardan kaçınma_, _yenilik arama_, _ödüle bağlanma_, _sebat etme_. Bu dört mizaç eğilimiyle ilgili genetik kodlar, birbirinden bağımsız  genetik  boyutlardır. Aynı kişide  farklı  miktarlarda  kombinasyonlar şeklinde  bulunurlar. Bu dört mizaç eğilimi, farklı  kültürlerde ve etnik  gruplarda da, hatta bazı memeli hayvanlarda da  bulunmuşlardır. Beyinde  birbirinden bağımsız olarak işleyen  dört ayrı sistemle  bağlantılıdırlar: _Davranışın inhibisyonu_  (zarardan kaçınma) ; _Davranışın aktivasyonu_ (yenilik arama) ; _Sosyal  bağlanma_ ( ödüle bağlanma) ; _Kuvvetlendirme_ (sebat etme)

___Zarardan  kaçınma:___ Ödüllendirilmeme veya  cezalandırılma sinyallerine  cevap olarak  davranışın inhibisyonu  şeklindeki  kalıtsal eğilimdir. Belirsizlikten korkma, utangaçlık, sosyal inhibisyon, problem veya tehlikeden  pasif  olarak  kaçınma, çabuk yorulma, gelecekle ilgili  gerçekçi olmayan karamsar beklentiler  şeklinde kendini gösterir. Zarardan kaçınma skorunun yüksek oluşunun avantajlı yanı, zarar verici bir durum ortaya çıktığında  dikkatli  plan yapmak,  tedbirliliktir.Dezavantajı , zarar yokken de bu beklenti ile  anksiyete  yaşamak ve inhibe olmaktır. Bu  kişilerde genel olarak  depresyon, özsaygı  düşüklüğü, anksiyeteye eğilim  görülür. Etkili antidepresan tedavisi  bu belirtileri azaltır.

Zarardan kaçınma  skoru  düşük olan kişiler, belirsizlik ve tehlike karşısında güvenlidirler, enerjik ve iyimser bir şekilde süreci yürütürler. Dezavantajları ise, tehlike karşısında  muhtemel ciddi sonuçlarını gerçekçi olmayan bir şekilde gözardı etmeleri ve tepki göstermemeleridir.

Beyinde, zarardan kaçınma eğilimiyle ilgili olan  davranışın  inhibisyonu  sisteminde en etkin sinirsel ileticiler  GABA  ve serotonindir.

___Yenilik  arama:___ Yenilik ve  ödül sinyallerinden  hoşlanarak  harekete  geçme, ceza sinyallerinden de aktif olarak  uzaklaşma  şeklindeki kalıtsal eğilimdir. Bu  özelliği yüksek olan kişiler  meraklı, çabuk heyecanlanan, kolay sıkılan, impulsif ve  düzensizdirler. Bu eğilimin yüksek olmasının avantajları, yeni ve bilinmedik durumları araştırma hevesleri, orjinalliğe ve keşiflere  yönelmeleridir. Dezavantajları , çabuk sıkılma , impusivite, öfke patlamaları, ilişkilerde  kararsızlıktır.

Yenilik arama eğilimi düşük olanlar, çabuk heyecanlanmayan, sorgulamayan, sabırlı, ihtiyatlı, tutumlu ve  monotonluğa tahammüllüdür.

Beyinde yenilik arama eğilimiyle ilgili olan  davranışın aktivasyonu  sistemindeki en etkili sinirsel iletici  dopamindir.

___Ödüle  bağımlı olma:___ Sosyal ödül işaretlerine  cevap davranışını  sürdürme  eğilimini yansıtır. Bu eğilimin yüksekliği, duygusallık, sosyal hassasiyet, bağlılık ve diğerleri  tarafından onaylanmaya bağımlılık özelliklerini içerir. Bu kişiler  yumuşak kalpli, hassas, fedakar, bağımlı ve sosyaldir. En önemli avantajı sosyal işaretlere duyarlılık, yakın ilişkiler kurmada kolaylık ve  diğerleri için samimi bir ilgi duymaktır. Dezavantajı, sosyal ortamlara bağımlılıkları yüzünden objektifliği  kaybetmeleri ve telkine müsaitliktir.

Ödüle bağımlılığı düşük olan kişiler, pratik, soğukkanlı, mantıklı, sosyal olarak duyarsız, kararsız,  yanlızlığa aldırmayan kişilerdir. Avantajı, başkalarını memnun etmek için davranmadığından dolayı kişisel olarak bağımsız ve objektif olabilmektir. Dezavantajı ise  sosyal çekilme, bağsızlık, sosyal ortamlarda soğukluktur.

Beyinde sosyal bağ kurma davranışında  rol alan sinirsel ileticiler  norepinefrin ve serotonindir.

___Sebat etme:___ Engellenmeye, yorgunluğa rağmen  davranışı sürdürmeye devam etme eğilimidir. Çalışkanlık, hedefe bağlılık, hırs ve mükemmelliyetçilik şeklinde  ortaya çıkar. Yorgunluk ve  engelleri, kişisel meydan okumalar olarak alırlar ve  uzun vadeli hedefleri  için  gayret göstermeyi sürdürürler. Hızlı değişen durumlarda , ısrarcılık dezavantaj olabilir.

Sebat etme eğilimi düşük olan kişiler  tembel, engellenince çabuk pes eden, yüksek hedefler için nadir olarak çabalayan kişilerdir.

Sebat etme eğiliminde  etkili , önemli sinirsel ileticiler  serotonin ve glutamattır.

Aynı dış uyaran, farklı mizaç eğilimlerinde   farklı cevaplar ortaya çıkarır.  Örneğin yeni ve yabancı bir uyaran, yenilik arayan mizaç eğiliminde  ilgi ve yaklaşma davranışı yaratırken, zarardan kaçınan  mizaç eğiliminde  inhibisyon yaratır. Bebeğin annesiyle ilişkisinde, bebeğin mizaç eğilimlerinin, annenin empatik yaklaşımıyla  uygun şekilde cevaplanmasının önemi burada da ortaya çıkar. Sakinliğe ihtiyaç duyan bir bebeği aşırı ilgiyle boğmamak,  yeniliğe  ihtiyaç duyan bir bebeği de  ilgisiz bırakmamak gibi.

### Kaynak:

* Cloninger C.R., Svrakic D.M. :  ___Personality  Disorders  ; Kaplan and Sadock's  Comprehensive Textbook of Psychiatry___   2009
