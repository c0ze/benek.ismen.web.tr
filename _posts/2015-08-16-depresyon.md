---
layout: post
title: DEPRESYON
---

Depresyon, toplumda en sık görülen  psikiyatrik tablolardan birisidir.Her beş kadından biri ve her on erkekten biri hayatının bir döneminde  klinik düzeyde depresyon yaşar.Kadınlarda görülme oranının  erkeklerden iki kat daha fazla olmasının sebebi tam olarak bilinmemekle beraber , hem biyolojik yapıdaki farklılığın , hem de toplumun  kadınlara yüklediği  zorlukların etkili olduğu düşünülmektedir.Birinci derece akrabaları depresyon geçirenlerde , görülme sıklığı  2-3 kat daha fazladır.Tekrarlayan depresyonlar , yaklaşık % 40 oranında genetik faktörler ve % 60 oranında dış faktörlerin etkileşimiyle ortaya çıkar. Depresyonu tetikleyen yaşam olayları arasında  kayıplar  ön plandadır. Sevilen bir kişinin kaybı,ilişki kaybı, statü veya rol kaybı,onur kaybı, sağlık kaybı gibi. Aile içi ilişkilerdeki zorluklar da sık görülen sebepler arasındadır. Genetik ve psikososyal faktörler dışında , bazı organik nedenler de depresyona zemin hazırlayabilir. En sık rastlananlar tiroid hastalıkları, diyabet, bazı nörolojik hastalıklar ve diğer bazı sistemik  hastalıklardır.

Depresyonda en sık görülen belirtiler şunlardır:Umutsuzluk, karamsarlık, daha önce  keyif alınan etkinliklere ilginin azalması, cinsel isteksizlik, enerji azalması,iştah değişikliği, uykusuzluk veya aşırı uyuma, düşünceleri bir konuda toplayamama, düşünce akışının yavaşlaması, karar vermede güçlük çekme, huzursuzluk, üzüntü ve ağlama, sinirlilik, düzelemeyeceğini düşünme, suçluluk ve değersizlik duyguları.

Bu belirtilerden  beş veya daha fazlasının  en az onbeş gün süreyle devam ediyor olması, tedavi gerektiren bir durumun varlığını düşündürür.

Yukarda genel yapısı tarif edilen depresyon tablosunun çeşitli alt tipleri ve bunlara eşlik eden  farklı belirtiler de  mevcuttur.Bazı kişiler  stresli yaşam olaylarına , aşikar bir depresyon tablosuyla değil, çeşitli bedensel belirtilerle cevap verirler.Altta yatan psikodinamik sebepleri gözardı edip  sadece bedensel  belirtileri tedavi etmeye çalışmak  etkili bir sonuç vermez.

Başka bazı psikiyatrik problemler de depresyon tablosuyla birlikte görülebilir. Anksiyete ve panik bozuklukları, obsessif kompulsif bozukluk, kişilik bozuklukları gibi.

Psikodinamik bakış:

Stres yaratan bir olay, hayal kırıklığı veya kayıp yaşandığında üzüntü duyulması  doğaldır. Üzüntü,kayıp veya yoksunluk yaşayan kişide  benliğin  psikolojik acıya verdiği  duygusal cevaptır.Yas,sevilen bir kişinin geri dönüşsüz  şekilde kaybından dolayı yaşanan özel bir üzüntü türüdür.Yas, doğal bir süreç olduğu için  zamanla kendiliğinden  çözülebilir, başlangıç safhasında ilaca baş vurmamak gerekir.Tersine, üzüntünün bastırılması değil ifade bulması yararlıdır.Gelenekler ve dini törenler  bu konuda yardımcı olur.

Kayıp yaşantıları bazen  üzüntüyle birlikte düşmanca duyguları da tetikleyebilir.Bu öfke eğer kendiliğe yönelirse  depresyon ortaya çıkar.

Üzüntüde kaybedilen haz ya da doyumdur yani dış dünyaya ait bir kayıptır. Depresyonda ise kaybedilen, kişinin kendilik değeridir, iç dünyaya ait bir kayıptır.

Depresyona psikodinamik yaklaşım, Freud'un klasik çalışması "Yas ve melankoli" (1917) ile başlar. Freud, çocukluktaki erken kayıpların  erişkinlikte depresyona eğilim yarattığını öne sürer. Depresif  kişilerde görülen kendini değersizleştirmenin de ,öfkenin içe yöneltilmesi sebebiyle olduğunu ifade eder. Hasta, kayıp kişiyle özdeşim yaparak onu benliğine alır  ve öfkesini, içselleştirdiği o terkeden  kişiye yöneltir. Freud'a göre bazı kişiler için  hayatlarındaki önemli bir figürden vazgeçmenin tek yolu, o kişiyi benliğine almak ve onunla özdeşleşmektir. Yine onun  deyişiyle,"kaybedilen kişinin gölgesi  benliğin üzerine düşer."

Melani Klein, depresyonla ve yasla başa çıkmak için gelişen hipomanik savunmayı tarif etti.Sevgi nesnelerinin kaybının yarattığı yakıcı duyulara karşı savunma olarak gelişen tümgüçlülük, inkar, aşağılama  veya  yüceleştirme gibi mekanizmalara dikkat çekti. Bu savunmaların, kötü iç nesneyi  gözardı etmek, bağımlı olunan sevgi nesnesinin kölesi olmayı inkar etmek amacıyla kullanıldığını söyledi. Manik savunmacı duruşun diğer bir yönü de ebeveyn üzerinde zafer kazanma arzusudur, böylece çocuk-ebeveyn ilişkisi tersine dönmüş olur.Bu zafer kazanma arzusu, bazen suçluluk duygusu ve depresyona dönebilir.Klein'e göre bu  mekanizma, başarı veya terfilerden sonra  görülebilen depresyonun altında yatan dinamiktir. (1940)

Bibring (1953), yukarıda tarif edilen öfkenin kendine yönelmesi formülasyonundan daha farklı bir görüş öne sürdü. Ona göre depresif hal ,ideallerle gerçeklik arasındaki uyumsuzluktan doğar.Bu nedenle benlik değerinin yara alması ,depresif süreci başlatır.

Arieti (1977) ağır depresif hastaları tedavi ederken, bu kişilerde belli bir ideolojinin  varlığını farketti.Bu kişiler  kendileri için yaşamak yerine, baskın bir diğer kişi için yaşıyorlardı. Bu formülasyona göre "baskın diğeri" bir eş, bir ebeveyn, bazen de bir organizasyon veya bir ideal de olabiliyordu.Bu kişiler ,"baskın diğeri"nin taleplerine cevap veremezlerse , hayatın değersiz olduğuna inanıyorlardı.

Depresif kişilerle yapılan geniş ölçekli araştırmalarda, altta yatan iki psikodinamik tipin varlığı dikkat çekti.

Anaklitik tip:Bu tipin özellikleri terkedilme ve korunmama korkularıyla birlikte, çaresizlik, kimsesizlik  ve zayıflık duygularıdır.Bu kişiler beslenme, korunma ve sevilmeye özlem duyarlar,  ilişkilerindeki kırılmalara karşı aşırı hassastırlar. Savunma mekanizması olarak en fazla  inkar, gözardı etme, yerdeğiştirme ve bastırmayı kullanırlar.

İntrojektif tip:Bu kişiler özellikle kendilik gelişimiyle ilgilidirler, yakın ilişkiler sonra gelir.Kariyer başarısına odaklı,mükemmelliyetçi ve rekabetçidirler.Savunma mekanizması olarak  entellektüalizasyon,karşıt tepki oluşturma ve mantıksallaştırmayı kullanırlar.

Anaklitik tip depresyonda terkedilme, kayıp,yalnızlık duygularıyla örülü bir depresyon tablosu vardır. İntrojektif tip depresyonda ise suçluluk ve değersizlik duyguları, aynı zamanda otonomi ve kontrolun kaybedildiği hissi vardır.

Formülasyon ve tedavi:

Biyolojik alan:Genetik yatkınlık yani yakın kan bağı olan kişilerde depresyon ve intihar olguları olup olmadığı araştırılır.Bir  bedensel hastalığın varlığı, varsa bunun depresyonla ilişkisi sorgulanır.

Psikolojik alan: Hastanın kişilik yapısı ve hayatının akışını nasıl etkilediği incelenir. Savunma mekanizmaları, bilinçli ve bilinçdışı çatışmalar, nesne ilişkileri gözönüne  alınarak  psikodinamik formülasyonu yapılır.

Sosyokültürel alan:Hastanın durumunu etkileyen sosyoekonomik sınıfı ve değerleri,aile yapısı ve dinamikleri,inançları, eğitim özellikleri,mesleğini sürdürürken ve kişilerarası ilişkilerinde güçlü ve zayıf yanları belirlenir.

Depresif tablonun özelliklerine, başvuran kişinin kişilik özelliklerine, sosyal koşullarına, tercihlerine göre tedavi planı yapılır. Hafif düzeyde depresyonlarda sadece psikoterapi, orta düzeyde depresyonlarda duruma göre  sadece psikoterapi veya ilaç tedavisiyle birlikte psikoterapi uygulanır. Ağır düzeyde  depresyonda ilaç tedavisiyle birlikte psikoterapi , bazı kritik hastalarda ise hastane koşullarında tedavi  gerekir.

### Kaynaklar:
         Vahip I. "Depresyonda Psikanalitik Psikoterapinin Temel İlkeleri";Depresyon Sağaltım Kılavuzu;Türkiye  Psikiyatri Derneği Yayınları 2008
          Küey L.,Gülseren Ş."Sağaltım Öncesi Değerlendirme, Tanısal Değerlendirme ve Olgu Formülasyonu"; Depresyon Sağaltım  Kılavuzu ; Türkiye Psikiyatri Derneği Yayınları 2008
          Akıskal S.G. "Mood Disorders: Historical Introduction and  Conceptual  Overwiew; Kaplan &Sadock's  Comprehensive Textbook of Psychiatry 2009
          Gabbard G.O. "Affective Disorders" ; Psychodynamic Psychiatry in Clinical Practice  2005  American  Psychiatric Publishing
