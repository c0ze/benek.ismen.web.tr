---
layout: post
title: PSİKODİNAMİK    PSİKOTERAPİ
---

Kendimizden hoşnut olmak, hayatımızdaki  kişilerle  iyi ilişkiler içinde olmak  ve tatmin edici bir  çalışma  hayatımızın olması, çoğumuzun  hayattaki hedefleridir. Bu hedeflere ulaşmak için  bizleri  yönlendiren  belli  tarzlarımız, yöntemlerimiz vardır. Büyüyüp olgunlaştıkça  bu  yöntemler  epeyce  sabitleşir ve  onlarda değişiklik yapmak  pek de kolay olmaz. Davranış biçimlerinin  alışkanlık  oluşturma  özelliğini, yokuş aşağı akan suyun  zamanla   kendisine  bir  yatak oluşturmasına  benzetebiliriz. Suyun  yolunu değiştirmek  istersek,  bunun için   uğraşmamız gerekir. Belli bir  yaştan sonra bizlerin de hissetme,  düşünme  ve davranma   biçimlerimiz  sürekli hale gelir. Fakat  pek çok kişinin, kendisini  algılama  ve  ilişkilerini  sürdürme  biçimleri  tatmin edici değildir ve değiştirmek için bir yönteme  ihtiyaçları vardır.

Problem şudur ki,  değişmek istediklerini bilirler fakat  neyi  değiştirmeleri gerektiğini  bilmezler. Çünkü  alışkanlık   haline  gelen  davranış  biçimleri,  farkında olmadığımız arzular, korkular   ve  çatışmalar   yüzünden  böyle   gelişmiştir. Örneğin,  hiç bir zaman kendisini savunamayan  fakat sebebini de bilmeyen  bir kişi, muhtemelen  çok derinlerde  cezalandırılmayı  hakettiğini  hissetmektedir. Bu kişi  analiz sürecinde , hayatı boyunca   kendisini  sabote ederek    cezalandırdığını  farkederse,  yeni  davranış biçimleri geliştirebilecek ve  hayatı değişebilecektir.

Psikodinamik ( içgörü yönelimli ) psikoterapi, bunlarla  ilgilenir.Kişilere  hissetme, düşünme ve davranmanın yeni yollarını  yaratmayı, yaşam kalitesini ve kendinden memnuniyeti  arttırmayı  amaçlar. Kendimiz hakkındaki düşüncelerimiz  ve  çevremizdekilerle  ilişki kurma biçimlerimiz biz  büyürken  oluştuğundan, terapi sürecinin de  büyümeyi  yeniden  harekete geçirmek  olduğunu  düşünebiliriz. Sinir bilimlerindeki  yeni gelişmeler de  bu  görüşü  desteklemektedir. Örneğin, bütün  öğrenmelerin, sinir hücreleri  arası  dolaşım ağlarındaki değişmelerden  ortaya  çıktığı  ileri  sürülmektedir, yani  erişkin  beyninde de  değişiklikler  her zaman  mümkündür. Psikoterapi  sürecinde  beyin fonksiyonları da  çalışır. Sinir hücreleri arasında yeni bağlantı ağları oluşur.

Bu modele  göre,  her türlü çevre  büyümeyi  kolaylaştırmaz. Kişinin   kendisini  güvende  hissedeceği  ve  bu  değişimlerin  oluşmasına  bırakabileceği  bir dizi özel  koşul gerekir. Alışkanlık haline   gelmiş  bir durumu  değiştirmek  isterseniz,    yol gösterici diğer bir kişiye de ihtiyaç vardır.

Değişme, sadece  kişi  kendisiyle ilgili yeni şeyler  öğrendiği için olmaz. Yeni  düşünme ve davranma  yollarını  denemek  için terapistiyle  bu  yeni  ilişki  içinde  kendisini  güvende  hissettiği  için  olur.

Genel olarak psikoterapi,  psikolojik sorunların  konuşma  yoluyla tedavisidir.  Psikoterapinin  sıradan bir konuşmadan farklı olması için   bu konuda  eğitim    almış  bir  uzman tarafından  bir kurama göre ve  belirli bir çerçeve içinde uygulanması, zihinsel ve duygusal iyileşmeyi  amaçlaması  gerekir.

Psikodinamik  psikoterapi, psikanaliz kuramını  temel alır.  Bu kurama göre  farkında olmadığımız duygular, anılar, çatışmalar, kendilik algıları, ilişki  biçimleri  bilinçdışında  hareket halindedir  ve  semptom  oluşturabilir. İyileşmeye  yol açan   etkenlerden  birisi , bilinçdışını  bilinçli  hale  getirmektir. Bilinçdışında üstü  örtülmüş, adeta apseleşmiş  düşünce ve duyguların  boşalması, bir hafiflik hissi yaratır. Bunlar  bilinçdışında karanlıkta  kaldıkça  hem   çoğalırlar, hem de  duygu ve davranışlarımızı   istemediğimiz  yönde  etkilerler, semptom oluşumuna  yol açarlar. Kendimizi bu açılardan daha iyi tanıdıkça,  seçimlerimizi ve  kararlarımızı daha özgürce  uygulayabiliriz.

Psikodinamik  psikoterapinin diğer bir iyileştirme  mekanizması, zihinsel  ve duygusal    gelişmeyi  daha sağlıklı bir  mecrada  yeniden canlandırmaktır. Sağlıklı gelişimi engelleyen, donduran  sebepler genellikle,  çocuklukta  maruz  kalınan ihmal, taciz, duygusal  yoksunluk,  ebeveynle  uyumlu bir ilişki  kurulamamış  olması gibi acı verici   yaşantılardır. Sinirbilimlerindeki  gelişmeler, bu tür erken deneyimlerin  biyolojik yapıda  kalıcı değişikliklere neden olduğunu,  bu durumun  belli  koşullarda  geriye döndürülebildiğini  söylemektedir. Terapistle yeni bir ilişki biçimi sayesinde, gelişme yeniden canlanabilmektedir. Bu yolla kişi, kendisiyle ilgili  yeni düşünme biçimleri kazanır ve  benlik saygısı artar. Çevresindekilerle  yeni ilişki kurma biçimleri geliştirir. Daha esnek  başa  çıkma  yöntemleri  kazanır.

Üçüncü  iyileştirme mekanizması,  ego  fonksiyonlarını  desteklemektir. Zihnimizin işleyişi, id - ego - superego  olarak  isimlendirilen  üç temel   işlev  birimi  tarafından  sürdürülür. İd  bilinçdışı arzuları, superego  vicdan ve idealleri  kapsar. Ego, id ve superegonun taleplerini de dikkate alarak kişinin  iç dünyası ile  dış  dünyasının  ilişkilerini  düzenler. Bunu başarabilmek için egonun  temel  fonksiyonları şunlardır: Dürtü kontrolü, içerden ve dışardan gelen uyaranların  düzenlenmesi, şiddetli duygular ve kaygıya tahammül edebilme becerisi, savunma mekanizmalarının çalıştırılması. Ego fonksiyonları zayıfsa, kişi pekçok alanda zorluk yaşar. Ego zayıflığı  sürekli de olabilir, veya  yoğun bir stress, travma  veya fiziksel hastalık nedeniyle bir süreliğine  yetersiz kalmış da olabilir. Terapist tarafından   ego  fonksiyonlarının desteklenmesi,  yeni  düşünme ve  başa  çıkma  yollarının  öğrenilmesiyle  kalıcı hale  gelebilir.

Psikodinamik  (psikanalitik)  psikoterapi,  ortalama  haftada  1-2 seans   yüzyüze  görüşmeler  şeklinde sürdürülür.  Kısa süreli  terapi,  sınırlı konular  çerçevesinde  birkaç haftadan birkaç aya kadar  uzanan    sürelerde olabilir.  Daha derinlemesine  kişilik  yapısında bazı  değişiklikler  hedefleniyorsa, uzun süreli  psikoterapi  birkaç yıl sürebilir.

### Kaynak:

* Cabaniss D.L., Cherry S., Douglas C.J., Schwartz A.R. : ___Psychodynamic  Psychotherapy   A  clinical manual___  2011 b: John Wiley & Sons Ltd.
