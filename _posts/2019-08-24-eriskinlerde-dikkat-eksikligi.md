---
layout: post
title: ERİŞKİNLERDE DİKKAT EKSİKLİĞİ VE HİPERAKTİVİTE BOZUKLUĞU
desc: "Erişkinlerde dikkat eksikliği ve hiperaktivite bozukluğu, dikkat, davranış, duygulanım ve canlılığı etkileyen bir bozukluktur."
keywords: "dikkat, erteleme, procrastination, yönetici işlevler, depresyon, kaygı, hiperfokus"
excerpt: “İhtiyacımın ne olduğunu , ne yapmam gerektiğini çok iyi biliyorum fakat yapamıyorum.Başkalarına ne yapmaları gerektiğini söyleyip onlara yol gösterebilirim ama bu tavsiyeleri kendim uygulayamıyorum.” Bu zorluk , Erişkin Dikkat Eksikliği ve Hiperaktivite Bozukluğu (DEHB) olan kişilerin en çok yakındığı durumlardan biridir .Sorunları, yapmaları gerekeni bilmemek değil bildiklerini uygulayamamaktır.Çünkü asıl sorun, , kişinin bir amaca ulaşmak için kendini düzenlemeye yönelik davranışlarını seçme,başlatma, sürdürme ,denetleme ve sonlandırmayı sağlayan, yönetici işlevler olarak isimlendirilen bilişsel işlevlerdedir. Dikkat aslında eksik değildir fakat gerekli şekilde yönetilememektedir.

---

_“ İhtiyacımın ne olduğunu , ne yapmam gerektiğini çok iyi biliyorum fakat
yapamıyorum.Başkalarına ne yapmaları gerektiğini söyleyip onlara yol gösterebilirim ama bu
tavsiyeleri kendim uygulayamıyorum.”_

Bu zorluk , Erişkin Dikkat Eksikliği ve Hiperaktivite Bozukluğu (DEHB) olan kişilerin en çok
yakındığı durumlardan biridir .Sorunları, yapmaları gerekeni bilmemek değil bildiklerini
uygulayamamaktır.Çünkü asıl sorun, , kişinin bir amaca ulaşmak için kendini düzenlemeye
yönelik davranışlarını seçme,başlatma, sürdürme ,denetleme ve sonlandırmayı sağlayan,
[yönetici işlevler](/yonetici-islevler/index.html) olarak isimlendirilen bilişsel işlevlerdedir.
Dikkat aslında eksik değildir fakat gerekli şekilde yönetilememektedir.

DEHB büyük ölçüde çoklu genlerle geçen özelliklerin uygun çevre koşullarıyla
etkinleşmesiyle ortaya çıkar. Dikkat, duygulanım, davranış ve canlılığı yöneten beyin
bölgelerinin aralarındaki bağlantılarda bazı sinirsel ileticilerde( özellikle dopamin ve
noradrenalin) farklılıklar vardır. Bu çocuklar yaşıtlarına göre daha geç olgunlaşırlar.
Normalde yönetici işlevlerin olgunlaşması yirmili yaşların ortalarına doğru tamamlanır. DEHB
olan çocukların yaklaşık yarısı bu dönemde belirtilerinden kurtulur, diğer yarıda ise
problemler devam eder. Erişkin hayatın taleplerini karşılamakta zorlanırlar. Aile ve arkadaş
ilişkilerinde, iş hayatlarında,paralarını idare etmekte, sağlıklarını korumakta sıkıntılar
yaşarlar.Erişkinlerde DEHB oranı % 5 civarındadır.Neredeyse kural olarak başka bir veya daha
fazla psikiyatrik bozuklukla birliktedir. Genelde tedavi başvurusu eşlik eden şu tanılar
nedeniyle olur: Kaygı bozuklukları, depresyon,sosyal fobi,bipolar bozukluk,obsesif kompulsif
bozukluk, madde bağımlılıkları ( ençok tütün, alkol, esrar), aile problemleri , kişilik bozuklukları
( borderline, narsistik, kaçıngan, bağımlı). Özgül öğrenme güçlüğü, asperger gibi diğer
nörogelişim bozukluklarıyla da sıklıkla birlikte görülebilir. Obezite, astım, allerji , sık kaza
geçirmek gibi sağlık sorunlarını fazlaca yaşarlar.

__Dikkat eksikliğinin baskın olduğu görünüm, hiperaktiflik-dürtüselliğin baskın olduğu
görünüm__ veya __birleşik görünüm__ olarak üç grupta el alınır. Erişkinlerde hiperaktivite, davranış
düzeyinde değil sürekli bir iç sıkıntısı,huzursuzluk şeklinde kendini gösterir.

__Belirtiler:__

__Planlama, önceliklerin belirlenmesi ve harekete geçmede zorluk:__ DEHB olan kişiler bazı
durumlarda dürtüsel olarak hemen davransalar da ençok yakınılan sorunlardan biri, bir projeye
başlarken yaşadıkları zorluklar,harekete geçmeyi sürekli ertelemeleridir
(procrastination).Planlama, önceliklerin belirlenmesi, malzemelerin ve zamanlamanın
ayarlanması ve harekete geçme konularında çok zorlanırlar.Çeşitli bahaneler yaratarak işi son
dakikaya kadar erteler ancak durum aciliyet kazanınca kendilerini motive etmeyi
başarırlar.Muhtemel ki aciliyet durumunun yarattığı stresin beyinde noradrenalin düzeyini
arttırmasıyla harekete geçebilmektedirler.
Bir de çok ilgi duydukları, heyecan ve keyifle çalıştıkları bir veya birkaç konuda bu zorluğu
yaşamazlar. ( dopamin artışı ?)
Zaman algısı ve yönetiminde de zorluk yaşarlar. R. Barkley bu durumu “zaman miyopluğu”
olarak tarif ediyor. Uzağı göremeyip hemen anlık çözümlere yönelirler. Bu durum mali konular
ve başka alanlarda da sorunlar yaratır.

__Dikkati yönetme problemi:__ DEHB olanlar dikkatlerini fazla ilgilerini çekmeyen bir konuya
odaklamakta, odaklansalar bile bunu sürdürmekte zorluk yaşarlar.Dikkat dağıtıcı uyaranları
engellemeyi başaramazlar. Bunu, arabayla giderken radyo dinlemeye, istasyondan uzaklaştıkça
sesin parazitlenmesi, tekrar tekrar bozulup düzelmesine benzetirler. Parazite sebep olan
uyaranlar dış ortamdan da kendi iç dünyalarından da gelebilir. Bazen ise bir konuya aşırı
odaklanır adeta kilitlenirler , etraflarındaki herşeyi unutup saatlerce aynı işle uğraşırlar
(hiperfokus).

__Canlılığın düzenlenmesi, gayretin sürdürülmesi ve işlem hızı.__ İlgilerini çekmeyen bir
konuşmayı dinlerken uyanık kalmakta zorlanırlar.Gece uyumaları gerektiğinde ise geç saatlere
kadar uyuyamaz ,sanki düşünce akışı düğmesini kapatamazlar, sabah ise çok zor uyanırlar.
Bunlar canlılığı düzenleme becerisindeki eksikliği gösterir.
Bir projeye başladıklarında , bu kısa süreli ise bitirebilirler fakat uzun süreli projelerde
gayretlerini sürdürmekte ve zamanında bitirmekte sorun yaşarlar.Geçmişlerinde pek çok yarım
kalmış işler vardır. Özellikle yorum getiren bir yazı yazmaları gerekiyorsa , çalışma belleğindeki
sorun nedeniyle daha da zorlanırlar. Yaptıkları işlerde bazen çok yavaş bazen ise çok hızlıdırlar,
gerekli hız ayarını yapamazlar.

__Düş kırıklığıyla başa çıkma ve duyguların ayarlanması:__ Bu kişiler hayalkırıklıklarını,
kızgınlıklarını,endişelerini, arzularını ve diğer duygularını idare ve ifade etmekte zorluklar
yaşadıklarını söylerler. Bir duygu yaşadıklarında bu zihinlerini tamamen işgal eder ve başka
birşey düşünmelerine , dikkatlerini başka bir konuya vermelerine engel olur.Bunu zihinlerinin
gerisine itip yapmaları gereken işe odaklanamazlar.Eleştiriye aşırı duyarlıdırlar. Bu durum , ya
herkesi memnun etmeye çalışan aşırı uyumlu bir kişiliğe ya da sık sık öfke patlamaları yaşayan
bir kişiliğe yol açabilir.

__Çalışma belleği ve hatırlama:__ Çalışma belleğini kullanmakta, bildiklerini ihtiyaç
duyduklarında hatırlamakta zorlanırlar.Uzun zaman önce olmuş bir olayı mükemmel
hatırlayabilir fakat az önce ellerindekini nereye koyduklarını ,kendilerine ne söylendiğini,
okudukları veya söylemek üzere oldukları şeyleri unutabilirler.

__Kendini düzenleme ve takip:__ DEHB olan pekçok kişi, hiperaktif davranışları olmasa bile
hareketlerini ayarlamakta zorluk çektiklerini söylerler.Sözlerinde ve davranışlarında dürtüsel
olabilir, duruma uygun olmayan söz ve davranışlarda bulunabilir ,pot kırabilirler.Fazla
düşünmeden hızla doğru olmayan sonuçlara atlarlar. Kendilerini engelleme yeteneği iyi
çalışmaz. Bu, bazen hiç engellemeyip dürtüsel davranma, bazen ise aşırı engelleyip bir türlü
harekete geçememe şeklinde ortaya çıkar.Davranışlarının hızını düzenlemekte, işin gereğine
göre hızlanma veya yavaşlamayı ayarlamakta zorlanırlar.

Yukarda anlatılan zorlukları zaman zaman herkes yaşayabilir. DEHB tanısı koyabilmek için
bu grupların herbirinden bazı problemlerin kronik olarak yaşanıyor olması ve hayatın bazı
alanlarında zararlara yol açmış olması gerekir.Yaşamlarında pekçok yarım kalmış işler, ilişkiler,
yaşıtlarına göre hayatını bir düzene oturtamama, potansiyellerini gerçekleştirememe durumu
vardır.Sanki hayatın içinde sürükleniyor gibidirler. Oysa genelde meraklı, yaratıcı , eğlenceli ,
cömert kişilerdir. Kendilerine heyecan veren, beyinlerindeki dopamini coşturan alanlarda çok
başarılı olabilirler.Birkaç örnek :Albert Einstein,Walt Disney,Steve Jobs,Bill Gates,Jim
Carrey,Justin Timberleng

Yetişkin DEHB tanısı koymak, sıklıkla başka psikiyatrik bozukluklarla birlikte görülmesinden
dolayı zor olabilir.Şu özgül belirtiler ayırdedicidir:Dürtüsel kararlar almak;davranışlarını
durdurmaları gerektiğinde bunda zorlanmak; direktiflere dikkat etmeden yönergeyi okumadan
bir işe başlamak;sözlerini tutmakta pek başarılı olamamak;bir işi yaparken uygun sıraya göre
yapmakta zorlanmak; trafikte riskli sürücülük.

Her bir DEHB olan kişinin yaşadığı zorlukların profili diğerinden farklılık gösterir . Gerek ilaç
tedavisinde , gerekse seçilecek psikososyal tedavi modellerinde , bu zorlukların biçimine göre
seçim yapılması gerekir. Erişkin DEHB genelde başka bir veya birkaç psikiyatrik bozuklukla
birlikte görüldüğünden, hepsini içine alan bütüncül bir tedavi programına ihtiyaç vardır.

### Kaynaklar:

* Barkley R.A. (2012) ___"The Important Role of Executive Functioning and Self-Regulation in ADHD"___ ; www.russelbarkley.org
* Brown T. E. (2013) ___"Dikkat Eksikliği Bozukluğu"___ (çev:Sönmez E.Ç.) ODTÜ Yayıncılık (özgün eser 2005)
* Brown T.E. (2006) ___"Executive Functions and Attention Deficit Hiperactivite Disorder:Implications of two conflicting views"___ ; Int.J..Disability,Dervelopment and Education
* Brown T.E.(2009) ___"ADD/ADHD and Impaired Executive Function in Clinical Practice"___ ; Current Attention Disorders
* Farone S.V. ,Antshel K.M. (2008) ___"Diagnosing and treating attention-deficit/hyperactivity disorder in adults"___ ; World Psychiatry
* Kooji S J ve ark. (2010) ___"European consensus statement on diagnosis and treatment of adult ADHD"___ ; The European Network Adult ADHD BMC Psychiatry
* Ramsay J.R.,Rostain A.L. (2014) ___"Cognitive-Behavior Therapy for Adult ADHD: An Integrative Psychosocial and Medical Approach"___ ; Routledge
* Semerci B.,Turgay A. (2014) ___"Dikkat Eksikliği ve Hiperaktivite Bozukluğu"___ ; Alfa Yayınları
* ___"Erişkinlerde Dikkat Eksikliği ve Hiperaktivite Bozukluğu Tanı ve tedavi kılavuzu"___ (2018) ; Türkiye Psikiyatri Derneği Yayınları ; Yayına hazırlayanlar: Semerci B. , Aksoy U. M.
