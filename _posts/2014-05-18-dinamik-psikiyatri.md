---
layout: post
title: DİNAMİK PSİKİYATRİ
---

Bizler  gerek  biyolojik yapımız ve gerekse  derinlemesine ruhsal  yapımızla,  içinde bulunduğumuz  ortamla  sürekli etkileşim içinde  olan  karmaşık  varlıklarız. Bir  problem yaşadığımızda da, bunu anlamak ve  iyileştirmek için  olayı hem  fizyopatolojik, hem  psikolojik  hem de sosyal açıdan  ele almak gerekir  çünkü bu  üç  alan da sürekli birbiriyle etkileşim halindedir. Fizyopatolojik  ve  sosyal  açıdan  nispeten  gözlenebilen  ve  ölçülebilen  ipuçlarına  sahibiz. Ama  psikolojik ve  psikiyatrik problemlerde durum daha  karmaşık. Biraz netleşmek adına  basitleştirerek  söylersek,  tıp disiplinini temel alan  ___Deskriptif  Psikiyatri___ ile, ruhsal yapıyı anlamada en çok kullanılan  kuram olan  psikanaliz  kuramına dayanan ___Dinamik  (psikodinamik)  Psikiyatri___'yi  birlikte  kullanmak  önemlidir.

__Deskriptif (tanımlayıcı) Psikiyatri:__ Kişinin  dile  getirdiği  şikayetleri, gözlenebilen belirtiler, hastalık  öyküsü, gerekiyorsa  fiziksel  muayene ve  tetkikler  incelenir.  Karşılaşılan problemin kaynağı organik mi, psikojenik mi? Problem yapı  olarak  psikotik mi, nevrotik mi, kişilik yapısıyla mı ilgili ? Hemen müdahele gerektiren akut bir durum mu, kronik mi ? Bu  soruların  cevapları bulunarak tanı konur.

__Dinamik  Psikiyatri:__ Tanısı  konan  bu  tabloya  anlam  verilmeye  çalışılır. Altında yatan psişik etkenler, stres faktörleri ve kişinin bunlarla  başa  çıkma  yöntemleri , semptomlarına verdiği tepki, kısacası sadece  o kişiye özgün olan  iç  dünyası anlaşılmaya  çalışılır ve kişiye  uygun  bir tedavi  planı  yapılır.

__Dinamik  Psikiyatrinin  Temel  İlkeleri:__ Bunlar aynı zamanda psikanaliz kuramının da temel ilkeleridir.

- ___Bilinçdışı:___ Dinamik psikiyatrinin en temel  kavramıdır. Yaşantılarımız, bilinçli seçimler kadar hatta bazen daha da fazla bilinçdışı etkenler tarafından şekillenir. Günlük hayattaki basit örnekleri  dil sürçmeleri, unutmalar, sakarlıklardır. Rüyalarda da bilinçdışı süreçler  çeşitli sembollerle örtük bir şekilde ifade bulur. Daha karmaşık örnekler, yaşamboyu tekrarlayan hatalı seçimlerin ve davranışların altında yatan bilinçdışı çatışmalardır. Farkında olursak bizi rahatsız edecek, korkutacak, utandıracak, tiksindirecek kabul edilemeyen duygu ve düşünceler bilinçdışında tutulur.

- ___Nedensellik (psişik determinizm):___ Hayatımızı yönlendiren, büyük ölçüde farkında olmadığımız etkenleri ifade eder. Hiçbir yaşantımız  rastgele ve nedensiz değildir. Her ruhsal olay,  ondan öncekiler tarafından belirlenmiştir. İster normal ister patolojik olsun, günlük hayatımızdaki yaptığımız herşeyin bir anlamı vardır.

En az dört çeşit gücün birbiriyle etkileşimi tarafından yönlendiriliriz.

* Bilinçli ve bilinçdışı arzu ve hayaller.
* Bu hayallere eşlik eden duygulara karşı bilinçdışı savunmalar.
* Dış dünyanın bizi etkileyen güçleri yani dış gerçeklik.
* Vicdan biçiminde içselleştirilmiş olan, dış dünyanın bilinçli ve bilinçdışı  buyruk ve yasakları.

Bu zihinsel güçler gerek birbirleriyle  gerekse çevreyle incelikli bir dengededirler. Bu denge  durağan değildir, dinamiktir ve sürekliliği için  çaba gösterilir. Semptom oluşumu da bazen bu dengeyi korumak için güçler arasında bir uzlaşma oluşmasıdır fakat bedeli ağırdır. Güçlerin dağılımı ve dengesi zaman içinde değişebilir.

___Aktarım:___ Çocukluk döneminde oluşmuş zihinsel ve duygusal işlev özellikleri erişkinlikte de devam eder, geçmiş bu gün de kendisini tekrarlar. Bunun en bariz örneği aktarım olgusudur. Çocukluğumuzdaki önemli bir kişiyle olan ilişki biçimini ve duyguları, erişkinlikte benzer konumdaki kişilerle ilişkide de tekrarlarız. Bu kişi patronumuz, öğretmenimiz, eşimiz, arkadaşımız veya tedavi ilişkisinde olduğumuz doktorumuz olabilir. Her yeni ilişki, orijinal ilk ilişkinin üzerine, yaşanmakta olan ilişkiden de birşeyler eklenerek oluşur.

___Karşı aktarım:___ Aktarım olgusunun benzeri, tedavi eden tarafında da oluşur. Dinamik kuramın kavramları her insan için geçerlidir. Psikopatoloji aslında normal işleyişin bazı açılardan aşırıya kaçmış halidir. Günümüzde karşı aktarım bir engel değil, tanı ve tedaviye katkı sağlayacak bir olgu olarak görülüyor. Elbette burada tedavi eden tarafın  mümkün olduğunca  kendi dinamiklerinin farkında olması, kendi iç dünyasının yansımasıyla hastadan gelen etkiyi ayırdedebilmesi gerekir.

___Direnç:___ Hasta bir yanıyla semptomlarından kurtulmak istese de, bir yanıyla da değişikliğe karşı direnir. Çünkü semptom sağlıksız da olsa bir psişik denge durumu sağlamaktadır. Direnç, başvuru aşamasından  itibaren tedavi süresince her aşamada kendisini gösterir. Tedaviye başvurmak için bir türlü karar verememek, randevuyu unutmak, ödeme yapmayı unutmak, ilaç almayı unutmak, seansta sessiz kalmak veya önemsiz konularla zaman doldurmak v.s. Dinamik (psikoanalitik) terapiye karar verilirse, süreç içinde direncin ele alınıp neye karşı ve ne şekilde direnildiğinin hem zihin hem de duygu düzeyinde kavranması, terapide bir basamak atlanmasını sağlar.

## Dinamik Psikiyatrinin  Kuramsal  Temeli

Pusulası olmayan bir denizci gibi, kuramı olmadan bilinçdışının karanlık sularında dolaşan bir psikiyatr da bir süre sonra yolunu kaybedebilir. Kuram olmadığında anlamsız veriler yumağıyla karşılaşılır. Veriler ancak kuramın seçici ve düzenleyici merceğinden kırılarak kavranabilir ve kullanılabilir bilgiye dönüşebilir. Dinamik psikiyatri , psikanalitik kurama dayanmaktadır. Hastanın içdünyasını belli bir düzende anlamayı sağlar, ayrıca tedavi seçiminde de yol gösterici olur.

Psikanaliz kuramları  çok geniş bir literatür birikimini kapsamaktadır. Aşağıda, sadece psikiyatri pratiği açısından kullanışlı olanları  çok kısa olarak tanıtılacaktır.

#### Dürtü Kuramı ve Ego Psikolojisi

(Halk dilinde  "ego" kelimesi  buradakinden farklı anlamda kullanılıyor. )
İlk kişilik gelişimi kuramı, Freud'un geçen yüzyılın başlarında öne sürdüğü  biyolojik kökenli bir modeldi, halen de geçerliliğini korumaktadır. Bu  kuramda, merkezde cinsellik ve saldırganlık dürtüleriyle bunları sosyal hayata uyumlandırmaya, ehliliştirmeye  yönelik gelişen  üç katmanlı bir psişik yapı modeli vardır. _İd_, _ego_ ve  _süperego_.

İd, dürtü enerjilerini barındıran ve sadece bunların sebep olduğu gerilimin azaltılmasıyla ilgili, tamamen bilinçdışı bir psişik yapıdır. Haz ilkesine  göre hareket eder ve anında doyum arar. Bilişsel açıdan dil öncesi niteliktedir, imgeler ve sembollerle  ifade edilir.

Superego, vicdani değerler ve ego idealini kapsar. Vicdan,ebeveyn değerlerinin ve sosyal değerlerin içselleştirilmesi yoluyla, yapılmaması gerekenleri işaret eder. Ego ideali ise yapılması gerekenleri ve  sahibolunması gereken özellikleri tarif eder. Superego kısmen bilinç düzeyinde, büyük ölçüde ise bilinçdışıdır.

Ego ise , idin ve superegonun talepleri ile dış gerçeklik koşullarının hepsini bir uyum içinde yürütmeye çalışır. Bilindışı kısmında, idden gelen baskılara karşı kullanılan savunma mekanizmaları vardır. Kullanılan savunma mekanizmalarının tipleri, kişilik yapısı hakkında fikir verir. Ego büyük ölçüde bilinç düzeyindedir ve bu kısmıyla da algılanan bilgileri biraraya getirip  yorumlama, karar verme görevini  yapar. Düşünme, öğrenme, duyusal algılama, motor kontrol gibi işlevler hep egonun bilinçli kısmının işlevleridir. Egonun güçlü veya zayıf oluşu, seçilecek tedavi yöntemi açısından önemlidir. Gerçeği değerlendirme yetisi, dürtüleri kontrol edebilme, düşünme, muhakeme etme, sentez yapma becerileri  ve kullanılan savunma mekanizmalarının olgunluk düzeyi, ego gücü hakkında bilgi verir.

Bu kuram açısından  kişiye baktığımızda şu soruların cevaplarını ararız:

Gerçeği değerlendirme yetisi nasıl; iç dünyası ile dış dünyanın ayırımını yapabiliyor mu, yoksa iç dünyasından yansıyan birtakım hayali algıları veya senaryoları gerçek mi sanıyor? Düzenli ve güvenli sosyal ortamlarda gerçeği değerlendirme yetisi sağlam fakat düzensiz ve stresli ortamlarda bozuluyor mu ?

Dürtü kontrolu nasıl; dürtü boşalımını erteleyebilecek egogücü var mı yoksa dürtüleri tarafından yönetilip kendisine veya başkalarına zarar veriyor mu?

Sağlıklı muhakeme yapabiliyor, davranışlarının sonuçlarını önceden kestirebiliyor mu?

Uzun süren iş, arkadaşlık, aile ilişkileri  kurabilmek, sorumluluk almak da ego gücünü gösterir.

Ego ile superego arasındaki ilişki nasıl, superego katı ve acımasız mı  yoksa esnek ve egoyla uyum içinde mi ? Kişi gerçekçi hedefler peşinde mi  yoksa ulaşılamaz hayali amaçlar mı güdüyor ?

Başkalarının canına veya malına zarar vermek, insanları suistimal etmek, suça eğilim gibi antisosyal davranışlar, az gelişmiş veya gelişmemiş bir superegonun işaretidir.

Bu soruların cevapları aynı zamanda kişinin ebeveyniyle ilişkisine dair de ipuçları verir çünkü  superego bu figürlerin içselleştirilmesiyle  gelişir.

#### Nesne İlişkileri Kuramı

(Burada  "nesne"  kelimesi kişi, insan anlamında kullanılıyor.)

Nesne ilişkileri kuramı kısaca, kişiler arası ilişkilerin  zihinde temsiller olarak içselleştirilmesini anlatır. Çocuk gelişirken sadece kişiyi değil ,o kişiyle kurulan ilişkinin tamamını içe alır.Nesne ilişkileri kuramına göre dürtüler, bir nesneyle ilişki içerisinde işlev görürler.Bebek annesinin sütünü almaktan çok, "annesi tarafından beslenme"  yaşantısını , içerdiği  sıcaklık ve bağlanma  duygularıyla birlikte  yaşamaya  odaklanmıştır. Besleyen  ilgili anne, beslenen sevilen  kendilik (self) ve bunların arasındaki  sıcak ilişki şeklinde deneyimlenir. Bunun olamadığı, bebek acıkıp ağladığında  annenin hemen onu yatıştırmadığı  durumlarda ilgisiz, bakım vermeyen anne,  önemsenmeyen bebek ve ikisi  arasındaki  negatif ilişki , öfke hatta terör  şeklinde tamamen karşıtı bir deneyim oluşur. Bu dönemde kendilik, nesne ve ikisi arasındaki  duygu bağı  iyi ve kötü  iki kutupta deneyimlenir. Çocuk olgunlaştıkça, annenin  hemen cevap veremediği durumlarda da  ,bir süre sonra geleceğini bilip  kendisini  iyi anneyle  sıcak ilişkinin  zihindeki temsili ile yatıştırabilirse, olgunlaşma doğru yolda ilerliyor  demektir. Artık kendisini de  nesnesini de  iyi veya kötü iki kutupta değil, iyi ve kötü yanlarıyla birlikte bütün olarak  deneyimlemektedir.

"Yeterince iyi annelik" (good-enough mothering )  kavramı, bebeğin normal gelişimini sürdürebilmesi için ihtiyacı olan minimum koşulları tarif eder. Çocuğun bu temel ihtiyaçlarına cevap vermede annenin yetersiz kalması, gelişmekte olan psişik yapıda  bazı eksiklikler  olmasına yol açar. Gelişmeyi durduran bir diğer erken travma da, herhangi bir nedenden dolayı değil, çocuğun sadece kendisi olduğu için  sevildiği  güveninin verilememiş olmasıdır.

Bu noktada  psikopatolojiyi açıklamada, _"çatışma"_  modeline ilave olarak  _"eksiklik"_  modeli de devreye girer. Analistlerin çatışmayı analiz etme görevine, yeni bir nesne olarak deneyimlenme ve eksik yapıların desteklenmesi görevi eklenir. İçselleştirilmiş nesne ilişkilerinin çok katı olmadığı, yeni deneyimlerle değişmeye açık olduğu kabul edilir.

Diğer bir ilave görüş, bebeğin kendiliğini gerçekleştirme (self realizasyon) yeteneğiyle doğduğu fikridir. Anne ve diğer yakınları, gerçek kendiliğin (true self)  gelişmesini kolaylaştırabilir veya engelleyebilirler. Anne  bebekle ilişkisinde  empatik davranıp gerçek kendiliğini  ifade etmesine kolaylık sağlayamazsa,  bebek annenin arzu ve ihtiyaçlarına  uyum sağlamaya hizmet etmek  üzere  _"sahte kendilik"_  (false self) geliştirir. Bu kişiler uygun  davranışları  _"yapmak"_  konusunda iyidirler  fakat kendisi  _"olmak"_  konusunda  yetersizdirler.

Bu kuram açısından baktığımızda  şunları sorgularız :

Nesne ilişkilerinin olgunluk düzeyi nasıl; insanları iyi ve kötü yanlarıyla birlikte hem sevip hem de bazen kızdığı bütün bir nesne olarak mı algılıyor ? Yoksa ya tamamen idealize ediyor veya değersizleştirip siliyor mu ?

İnsanları, belli  bir  ihtiyacını  karşılayan  kısmi nesneler olarak mı, yoksa kendilerine ait  meseleleri ve ihtiyaçları olan  ayrı varlıklar olarak mı algılıyor ?

Nesne sürekliliği  ne durumda, yakın ilişkide olduğu kişiyi özlediğinde  zihnindeki temsiliyle kendisini yatıştırabiliyor mu ?

Kendisi gibi mi davranıyor  yoksa ebeveyninin  görmeyi istediği kişi gibi mi ?

Belli bir ilişki biçimi  bütün ilişkilerinde göze çarpıyor mu ? Örneğin  hep sadomazohistik bir ilişkinin  mazohistik tarafı olarak mı ilişki sonlanıyor ? Veya  her zaman zayıf ve bakıma muhtaç  kişilere bakım veren taraf mı oluyor ? v.s.

#### Kendilik  Psikolojisi

Kendilik Psikolojisi, Kohut'un narsisistik problemleri  olan kişilerin analizlerinde gözlemlediği olguları  formüle ederek  bir kuram oluşturmasıyla  1970 li yıllarda ortaya çıkmıştır. Bu kişiler  klasik nevrotik hastalardan farklı olarak, depresyona  benzeyen ama  biraz da farklı olan bir boşluk duygusu  veya ilişkilerinde tatminsizlik yaşıyorlardı. Çevrelerindeki kişilerden gelen en ufak bir eleştiriyle bile kendilerini dağılmış hissediyorlardı.

Analiz sürecinde, klasik kuramda tarif edilene benzer bir aktarım geliştirmedikleri için  analiz edilemez olarak kabul ediliyorlardı. Kohut bu kişilerin farklı türde iki çeşit aktarım geliştirdiğini gözlemledi : Ayna aktarımı ve idealize edici aktarım. Çocukluk döneminde ihtiyaç duyulan  bazı işlevlerin, ebeveynin empatik eksiklikleri nedeniyle karşılanamamış olduğunu, analiz sürecinde hastaların eksik psişik yapılarını tamir etmek üzere bu tarz aktarımlar geliştirdiğini  düşündü.

Küçük bir çocuk yaşına uygun becerilerini sergilerken, annesinin beğenisini gözlerindeki pırıltıyı görmeye ihtiyaç  duyar. Kohut buna, teşhirci-büyüklenmeci kendilik  adını verdi. Bu beğenilme, onaylanma cevapları, kendilik değerinin oluşması için gereklidir. Anne çocuğun bu tür  "aynalanma" ihtiyaçlarına empatiyle yaklaşıp karşılamada yetersiz kalırsa, çocuk kendine güven ve bütünlük duygularını sürdürmede güçlük çeker. Çok aç kaldığı  bu teşvik ve beğenilme cevaplarını alabilmek için mükemmel performans  göstermeye, şov yapmaya  eğilimli olur.

Çocuk ayrıca, kendisini sağlam ve canlı hissedebilmek için  _"idealize"_  bir tümgüçlü nesneyle  bütün hissetme ihtiyacındadır. Çocuğun zamanla ebeveyninin gerçek sınırlılıklarını farketmesiyle, idealizasyon tedrici olarak  gerçekliğe uyumlanır. Ebeveyn  çocuğun idealize etme ihtiyacına empatiyle yaklaşamıyorsa  veya idealize edilebilir bir figür olamıyorsa, bu gelişim çizgisi de eksik  kalacaktır.

Herşey yolunda gittiğinde, büyüklenmeci kendilik sağlıklı heves ve arzulara dönüşür. İdealize ebeveyn imagosu da içselleştirilmiş ideal ve değerlere evrilir.

Kohut'a göre narsisistik ihtiyaçlar yaşam boyu devam eder. Bu ihtiyaçları karşılayacak kişilere  yani  "kendiliknesnesi"ne de yaşamboyu ihtiyaç devam edecektir.

Bu kuram açısından baktığımızda:

Kendiliğin bütünlüğü ve dayanıklılığı nasıl; çevresindekilerin ufak eleştirileri ile dağılmaya eğilimli mi yoksa dayanıklı mı ? Sürekli olarak kendiliknesnesinin onaylayıcı cevaplarının ışığı altında olmak ihtiyacında mı ?

Kendiliknesnesi ilişkisi, her iki taraf için de tatmin edici  olan uzun süreli olgun bir ilişki mi ?

Kendilik sürekliliği nasıl; dış koşullar değişse de aynı kalıyor mu  yoksa kimlik karmaşası mı yaşıyor ?

Kendilik sınırları nasıl; kendi zihninden geçen ile nesnesinin zihninden geçeni ayırabiliyor mu yoksa zihinler arasını  geçirgen gibi mi yaşıyor ?

Beden algısı nasıl; beden sınırlarını algılayışı sağlam mı  yoksa zaman zaman  cildini keserek sınırlarını mı kontrol ediyor ?

Zihin ve beden bağlantılı mı yoksa bazen beden dışına çıkma deneyimleri yaşıyor mu ?

Hastayı değerlendirirken, belli bir kurama sımsıkı bağlı kalıp verileri ona uydurmaya  çalışmak değil, hastadan gelenlerin akışına izin verip bu fenomenlerin hangi kuramlarla  açıklanabileceğine  bakmak  gerekir. Bazen aynı hastanın farklı yönlerini anlayabilmek için birkaç kuramdan birden yararlanılır.

Dinamik psikiyatri yaklaşımı  sadece  değerlendirme aşamasında değil  tedavi  sürecinde de  yardımcıdır.  Planlanan  tedavi  yöntemi  dinamik psikoterapi  dışında başka bir  yöntem de olsa, aktarım, karşıaktarım ve direnç olguları  her tedavi ilişkisinde  görülebilir,  bunların farkında olunarak  ilişkinin sürdürülmesinde yarar vardır.

#### Kaynaklar:

* Gabbard G. O. (2005) ___Psychodynamic Psychiatry in  Clinical Practice___ American Psychiatric Publishing
* Gençtan E. (2003) ___Psikodinamik Psikiyatri ve Normaldışı Davranışlar___ Metis  Yayınları
* McWilliams N. (2009) ___Psikanalitik Tanı___ ( Çev. E. Kalem) Bilgi Üniversitesi Yayınları
* Mitchell S.A.,Black M.J. (2012) ___Freud ve Sonrası___ ( Çev. A. Eğrilmez) Bilgi Üniversitesi Yayınları
* Wallace E.R. (2008) ___Dinamik Psikiyatri Kuramı ve Uygulaması___ ( Çev. H. Atalay) OkuyanUs Yayınları
